+++
author = ""
date = 2020-06-25T22:00:00Z
featured_image = "/uploads/e1aa32c1-f056-4a51-a0cf-16ccfe6fd3ec.jpeg"
title = "ШТО РАБІЦЬ ДА 9-ГА ЖНІЎНЯ? ПАЗІЦЫЯ КАМПАНІІ “СВЕЖЫ ВЕЦЕР”"

+++
❗️ Як мы бачым актуальную сітуацыю, да чаго заклікаем усіх прыхільнікаў перамен і што будзем рабіць самі?

\#салідарнасць

ЯК МЫ БАЧЫМ АКТУАЛЬНУЮ СІТУАЦЫЮ?

Палітычнае поле

З аднаго боку, мы маем кансалідаваны аўтарытарны рэжым. У яго ўся паўната ўлады, рэсурсы, сіла і магчымасць прымянення практычна неабмежаванага гвалту.

З іншага боку, мы маем разрозненых праціўнікаў гэтага рэжыму. Колькасна (у колькасці людзей) нас значна больш, чым прыхільнікаў рэжыму, але мы атамізаваныя і таму – слабыя.

Аўтарытарны рэжым абапіраецца на дзяржаўны адміністрацыйны апарат, сілавыя структуры, дзяржаўныя медыя, дзяржаўныя прадпрыемствы, падкантрольны дзяржаве прыватны бізнес, усялякія прадзяржаўныя грамадскія аб’яднанні, свядомы электарат Лукашэнкі (і іх у рэальнасці, як мінімум, пад 25-30%). Тут важна, што супраць нас усіх гуляе цэнтралізаваная дзяржаўная машына.

З нашага боку: незалежныя медыя, прыхільнікі альтэрнатыўных кандыдатаў, трошкі прыватнага бізнесу, блогеры, незалежныя арганізацыі грамадзянскай супольнасці, палітызаваная публіка сацыяльных сетак і людзі, якія жадаюць змены ўлады (незалежна ад іх палітычных прыхільнасцяў, установак на гэтыя “выбары”, адносяць яны сябе да апазіцыі або да “цэнтрыстаў”). Важна, што на нашым баку няма дастатковай кансалідацыі і няма агульнага разумення напрамку дзеянняў.

Знешнія сілы пакуль мала ўплываюць на хаду падзеяў: Захад не гуляе наогул, не ўплывае на сітуацыю, не хоча і не будзе ўмешвацца па-сур’ёзнаму; Расія гуляе, але не ўсур'ёз, хаця патэнцыйна можа ўмяшацца.

Дадатковыя фактары ў сітуацыі: крызіс эканомікі расце; крызіс кіравання магчымы пры рэзкім эканамічным падзенні; узровень сацыяльнай напружанасці з прычыны эканамічных складанасцяў і пандэміі COVID-19 высокі, але пакуль не спалучаны са стыхійнымі пратэстнымі выступамі.

Сцэнар уладаў

Выцягнуць усіх незадаволеных у сітуацыю маніпуляваных “выбараў” і перамагчы ў ёй праз фальсіфікацыю вынікаў. Такім чынам рэжым абнаўляе сваю легітымнасць, што яму дазваляе вырашыць крызіс улады.

Альтэрнатыўны сцэнар

Агульнага альтэнатыўнага сцэнара зараз няма. Было дзве сцэнарных прапановы:

1) Удзел у “выбарах”, дасягненне электаральнай перамогі і прадухіленне фальсіфікацый;

2) Усеагульны байкот і зрыў “выбараў” для падрыву легітымнасці рэжыму, што прапаноўваў “Свежы вецер”.

Першы сцэнар фактычна перамог другі, большасць альтэрнатыўных актараў абрала яго.

Рэалізацыя першага электаральнага сцэнара ўпіраецца ў механізм прадухілення фальсіфікацый. Ён не прадстаўлены, і, хутчэй за ўсё, яго і няма ў кандыдатаў у рэалізуемай форме.

Дзеля рэалізацыі другога сцэнара цяпер неабходнае салідарнае зняцце хэдлайнераў кампаніі: Бабарыкі, Цапкалы і Ціханоўскай. Чым большая ўвага будзе сцягвацца на Віктары Бабарыку, тым у большай ступені байкот будзе залежыць ад яго, а не ад усіх трох разам. Кандыдаты яшчэ маюць магчымаць салідарна зняцца ў падтрымку самага моцнага з іх.

Але без праяўленага агульнага  альтэрнатыўнага сцэнара сітуацыя будзе развівацца "сама сабою" ("натуральны" сцэнар).

"Натуральны" сцэнар

Высокі ўзровень сацыяльнага напружання, высокі ўзровень мабілізацыі падчас электаральнай кампаніі, недавер афіцыйным вынікам “выбараў” з боку альтэрнатыўнай публікі выклічуць хвалю масавых выступаў (Плошчу).

Рэжым гатовы да падаўлення масавых выступаў, а мы не гатовыя да іх. Падобна, што не гатовыя і каманды асноўных кандыдатаў.

Што будзе рабіць рэжым у бліжэйшы час?

• Умацоўваць і кансалідаваць свой бок;

• Палярызаваць палітычнае супрацьстаянне: "хто не з намі, той супраць нас”:

1) З усіх праяўленых актыўных “цэнтрыстаў” (тых, хто не за апазіцыю і не за Лукашэнку), якія ўвайшлі ў кампаніі альтэрнатыўных кандыдатаў, будуць ляпіць апазіцыю;

2) З кандыдатаў, якія спрабуюць гуляць на полі паміж апазіцыяй і рэжымам, будуць ляпіць апазіцыю і схіляць іх да радыкалізацыі.

З "новай апазіцыяй” рэжым потым будзе паступаць, як звычайна паступае з апазіцыяй.

Мы будзем бачыць (і ўжо бачым): пераслед і санкцыі супраць прыватных кампаній, лаяльных альтэрнатыўным кандыдатам; розныя формы ціску на саміх кандыдатаў і іх каманды; правакаванне да радыкальных дзеянняў падчас кампаніі; фабрыкацыю крымінальных спраў.

• Павялічваць кошт палітычнага ўдзелу. Мы будзем бачыць (і ужо бачым): затрыманні і арышты, іншыя рэпрэсіі, паказальныя разгоны вулічных акцый. Пад удар будуць трапляць выпадковыя людзі.

• Павялічваць раскол паміж рознымі групамі на нашым баку барыкады. Рэжыму важна аддзяліць патэнцыйных вулічных лідараў ад палітычных лідараў, каб яны не давяралі адзін аднаму і дзейнічалі разрозненым чынам. Рэжыму важна як мага больш перасварыць лідараў між сабой і не дазволіць ім аб’яднацца. Рэжым жадае ўсяляк узмацняць існуючую непрыязнасць адных груп, што супрацьстаяць рэжыму, да іншых. Хоць тут нават асабліва дапамагаць не трэба, бо мы самі спраўляемся.

Што трэба рабіць нам?

• Узмацняць салідарнасць на нашым баку;

• Эканоміць і назапашваць сілы, у тым ліку не падстаўляцца проста так пад рэпрэсіі;

• Падтрымліваць аб’яднаўчы працэс розных груп на нашым баку.

ПАЗІЦЫЯ КАМПАНІІ “СВЕЖЫ ВЕЦЕР” АДНОСНА БЛІЖЭЙШЫХ ДЗЕЯННЯЎ

Мы застаемся на сваіх пазіцыях адносна байкоту і кірунку на Устаноўчы сход. Байкот і зрыў “выбараў” будзе весці да прызнання гэтай улады нелегітымнай. Пасля гэтага магчымыя масавыя пратэсты – з мэтай прымусіць улады да дыялогу, прызначэння часовага ўрада, замены складу Цэнтральнай выбарчай камісіі. Пасля гэтага мусяць быць прызначаныя выбары ва Устаноўчы сход, які павінен будзе распрацаваць новую Канстытуцыю краіны.

Мы лічым, што гэта пакуль што адзіная магчымая стратэгія дзеянняў, якая можа прывесці нашу краіну да зменаў.

Але трэба прызнаць, што большасць актыўных людзей абрала стратэгію на ўдзел у “выбарах”. На жаль, як бы моцна не гучаў наш голас, актыўная частка грамадства ў сваёй большасці не пачула нашых аргументаў.

У той жа час, наўпрост зараз, сітуацыя ў краіне развіваецца ў кірунку масавых рэпрэсій супраць усіх актыўных людзей, незалежна ад таго, ці кіруюцца яны стратэгіяй удзелу ў “выбарах”, ці стратэгіяй іх актыўнага байкатавання. Мы таксама разглядаем вельмі верагоднай сітуацыю масавых пратэстаў з прычыны неспыняючыйся хвалі рэпрэсій, магчымай нерэгістрацыі найбольш папулярных альтэрнатыўных кандыдатаў і па агалошванні ілжывых дадзеных пасля падліку вынікаў галасавання 9-га жніўня.

Мы лічым, што зараз усе спрэчкі адносна стратэгій і тактык “байкоту” ці “ўдзелу”, а таксама іншыя лініі, якія падзяляюць прыхільнікаў зменаў у краіне, з’яўляюцца шкоднымі. Зараз усім неабхода мацаваць салідарнасць і кансалідацыю розных сіл і груп.

На бліжэйшы час мы бачым неабходнасць працы ў наступных кірунках:

1) Працягваць працу па заахвочванні чальцоў выбарчых камісій да невыкання злачынных загадаў аб фальсіфікацыях. Парушэнне выбарчага заканадаўства павінна стаць персанальнай адказнасцю кожнага чальца выбарчай камісіі. Наш выбар скрадаюць канкрэтныя людзі, а не толькі персанальна кіраўнік уладнай вертыкалі.

2) Абмеркаванне супольнага разумення, тактыкі і стратэгіі магчымых вулічных дзенняў, асабліва напярэдадні, падчас і пасля дня “выбараў”. Плошчы розных гадоў, апошнія акцыі ў абарону незалежнасці, а таксама акцыі салідарнасці паказалі, што ў грамадстве і палітычных лідараў недастаткова навыкаў мабілізацыі, каб супрацьстаяць розным правакацыям, ставіць мэты перад акцыямі і тактычна перамагаць, а не станавіцца чарговымі ахвярамі рэжыму і пакутнікамі.

3) Інфармацыйная кампанія аб метадах абароны ад рэпрэсій, сістэмная арганізацыя дапамогі тым, хто пацярпеў.

На бліжэйшы час мы заклікаем спыніць спрэчкі па лініях “байкот–удзел”, “бітыя–нябітыя”, “я прыхільнік выключна аднаго альтэрнатыўнага кандыдата і супраць усіх астатніх” і г.д. ды выказаць салідарнасць з тымі людзьмі, хто церпіць ад рэпрэсій.

25 чэрвеня 2020 года, грамадская кампанія "Свежы вецер"